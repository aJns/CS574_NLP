Jakautunut YK:n turvallisuusneuvosto vetäytyy maatilalle Etelä-Ruotsiin – Wallström: Tunnelma on ollut vihamielinen

Ruotsi on YK:n turvallisuusneuvoston vaihtuva jäsen vuosina 2017–2018 ja tarjoutui tänä vuonna turvallisuusneuvoston vuosittaisen vetäytymisen isännäksi.

YK:n turvallisuusneuvosto vetäytyy maatilalle Backåkrassa Etelä-Ruotsissa viikonloppuna. Tunnelmia turvallisuusneuvostossa kuvataan jännittyneemmäksi kuin pitkään aikaan.

Siihen ovat vaikuttaneet epäilty kemiallinen isku Syyrian Dumaan ja hermomyrkkyisku Englannin Salisburyssa. Yhdysvaltojen ja sen liittolaisten mielestä Venäjä on vastuussa molemmista iskuista.

Ruotsin ulkoministeri Margot Wallström toivoo, että turvallisuusneuvoston työilmapiiriin parantamiseen löytyy ratkaisuja viikonlopun vetäytymisen aikana.

on haastatellut Wallströmiä kokoontumisen alla.
Hammarskiöldin hengestä apua?

Dag Hammarskiöldin tila, Ystadin itäpuolella, toimii YK.n pääsihteerin Antonio Guterresin ja 15 YK-suurlähettilään vetäytymispaikkana.

– Tämä voi olla mahdollisuus, jos neuvoston jäsenet tuntevat, että tässä paikassa he voivat puhua rehellisesti ja saada aikaan jotakin, Wallström sanoo.

Hän toivoo, että suurlähettiläät voivat rentoutua Hammarskiöldin tilalla. Turvallisuusneuvoston vuosittainen vetääntyminen pidetään yleensä New Yorkin osavaltion pohjoisosassa, mutta Ruotsi tarjoutui isännöimään tapahtumaa tänä vuonna.

– Ympäristö on fantastisen hieno, ja uskon, että kauniissa huoneissa voi tehdä parempia päätöksiä kuin ikkunattomissa. Siitä tulee vähän kuin vierailu Hammarskiödin kotiin. He kokoontuvat aika pienessä huoneessa, jossa on hänen huonekalunsa.

Dag Hammarskiöd toimi YK:n pääsihteerinä vuosina 1953–1961. Hän kuoli epäselvissä olosuhteissa lento-onnettomuudessa rauhantehtävissä Afrikassa ja sai kuolemansa jälkeen Nobelin rauhanpalkinnon.
Vetäytyminen kestää kolme päivää

Hammarskiödin tila on suljettu ja eristetty neljän päivän ajaksi turvallisuusneuvoston kokoontumisen vuoksi. YK-suurlähettiläät saapuvat kolmipäiväiseen vetäytymiseen huomenna perjantaina.

Ruotsin tavoitteena turvallisuusneuvoston vaihtuvana jäsenenä on ollut koko ajan neuvoston työilmapiirin parantaminen.

– Se oli parempi jonkin aikaa. Sitten saimme uuden venäläisen suurlähettilään, eikä Yhdysvaltojen sisäpoliittinen tilanne ole myöskään ollut avuksi, Wallström toteaa.

Hän kuvailee nykyistä ilmapiiriä vihamieliseksi.

Ruotsi otti vastaan paikkansa YK:n turvallisuusneuvoston vaihtuvana jäsenenä tammikuussa 2017. Kausi loppuu tämän vuoden lopussa. 
