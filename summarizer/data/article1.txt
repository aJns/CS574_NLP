Kreikka päästää turvapaikanhakijat saarilta mantereelle – EU pitää oikeuden päätöstä huolestuttavana

Turkista Kreikan saarille saapuvien turvapaikanhakijoiden määrä on kääntynyt tänä vuonna nousuun.

Turvapaikanhakijoille annetaan oikeus liikkua vapaasti missä tahansa Kreikassa.

Maaliskuusta 2016 lähtien maahan saapuvat turvapaikanhakijat on sijoitettu leireille viidellä saarella: Lesbosin, Lerosin, Kosin, Chiosin ja Samoksen saarella. Taustalla on Euroopan unionin ja Turkin välinen sopimus, jolla on pyritty rajoittamaan turvapaikanhakijoiden pääsyä Eurooppaan.

Kreikan korkein hallinto-oikeus päätti keskiviikkona poistaa turvapaikanhakijoiden liikkumisrajoitukset. Päätös koskee vain uusia turvapaikanhakijoita, ei niitä 15 000 ihmistä, jotka jo ovat leireillä.

– En usko, että vuoden 2016 sopimus on vaarassa, Kreikan apulaismaahanmuuttoministeri Ioannis Balafas sanoi kreikkalaisella radiokanavalla eilen keskiviikkona.

EU:ssa päätös on kuitenkin otettu huolestuneena vastaan.

Nimettömänä pysyttelevä viranomaislähde kuvailee sitä suureksi huoleksi uutistoimisto Reutersille. Uusien hakijoiden päästämisen mannermaalle pelätään rohkaisevan ihmisiä hakeutumaan Turkista Euroopan mantereelle entistä hanakammin.

Virallisesti EU tyytyy toteamaan, että tilanteen tarkkailu on Kreikan viranomaisten vastuulla.
Tuljoita viime vuoden alkua enemmän

Turvapaikanhakijoiden tilanne saarilla on vaikea. Kreikan mukaan leirien kapasiteetti on ylittynyt puolella. Lisäksi turvapaikanhakuprosessi on hidas, mikä on johtanut mielenosoituksiin.

Lisäksi turvapaikanhakijoiden määrät ovat kääntyneet tänä vuonna nousuun. Kreikan viranomaisten mukaan saarille on vuoden ensimmäisten kolmen kuukauden aikana saapunut päivittäin 120 turvapaikanhakijaa. Viime vuoden vastaava määrä oli 60 päivässä.

– Turkista saapuvien määrä on noussut, mutta se on yhä hallittavissa, sanoi Ioannis Balafas Sto Kokkino -radiokanavalla.

YK:n luvut turvapaikanhakijoiden määrän kasvusta ovat maltillisemmat. Sen mukaan nousua on sadan prosentin sijasta 27 prosenttia.
